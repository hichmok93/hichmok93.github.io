---
title: Film recensie - El Houb
date: 2022-11-22 00:34:00 +0800
categories: [Film, fotografie, cultuur]
tags: [literatuur, film]     # TAG names should always be lowercase
description: De Film geeft een ijzersterke weergave van hoe de Marokkaans islamitische gemeenschap het onderwerp (homo)seksualiteit benadert.
media_subpath: /assets/img/
image:
  path: "el_houb.jpg"
  alt: "Film: El Houb (2022)"
---

# Film recensie: El Houb 

De speelfilm El Houb, het Arabische woord voor "de Liefde", geregisseerd door de Nederlands-Libanese filmmaker Shariff Nasr, weet met zijn debuutfilm een aangrijpend en authentiek verhaal te vertellen. In de hoofdrol onder andere Fahd Larhzaoui (Karim), Nasrdin Dchar en Lubna Azabal (Fatima), die de rol van betrokken moeder op zich neemt, maar tegelijkertijd verscheurd wordt door de openbaring van haar zoon. Een film die doet denken aan het met een Oscar bekroonde meesterwerk Moonlight voor beste film (2016). Waar Moonlight het verhaal vertelt van een Afro-Amerikaanse jongen die, net als Karim, worstelt met zijn seksualiteit en plaats in de huidige wereld, speelt het verhaal van El Houb zich af binnen de grenzen van een Nederlands-Marokkaans migrantengezin.

El Houb vertelt het verhaal van het hoofdpersonage Karim (Fahd Larhzaoui), die openhartig aan zijn ouders vertelt dat hij homoseksuele gevoelens heeft. Hij vraagt erkenning binnen het gezin en indirect ook binnen de gemeenschap.

De film geeft een ijzersterke weergave van hoe de Marokkaans-islamitische gemeenschap het onderwerp (homo)seksualiteit benadert. De gemeenschap veegt het thema (homo)seksualiteit vaak onder het tapijt, zonder het aan te pakken of er überhaupt over te spreken. Dit is iets wat de filmmaker wil doorbreken. Hij laat op een integere en realistische manier zien hoe er met pijnlijke familiesituaties wordt omgegaan binnen de Marokkaanse cultuur en hoe dit vervolgens niet alleen het gezin, maar ook de gemeenschap beïnvloedt.

![Desktop View](a.jpg){: w="400" h="200" }{: .right } {: .shadow }

Tegelijkertijd weet de filmmaker ruimte te creëren om ongemakkelijke momenten met intelligente oneliners en humor bespreekbaar te maken. Met emotionele flashbacks die de gezinsdynamiek aan het licht brengen, creëert de maker niet alleen voor de personages, maar ook voor de toeschouwer een ruimte om de taboes herkenbaar en tastbaar in beeld weer te geven, waardoor ze beter bespreekbaar worden.

Door het actief benaderen van het onderwerp homoseksualiteit op deze manier proberen de filmmakers de existentiële culturele en maatschappelijke vraagstukken, die vaak onbesproken blijven, een antwoord te bieden. Ze proberen zo tot een oplossing te komen voor de impasse. Door dit te doen, probeert de regisseur met deze verworven inzichten in zowel de Marokkaanse als Nederlandse cultuur precaire emoties naar de voorgrond te brengen en bespreekbaar te maken, vaak op momenten waar er geen beweging meer lijkt te zijn in het discours binnen het gezin.

Het verhaal is in wezen een samensmelting van de Marokkaanse en Nederlandse cultuur. Het toont hoe culturele gebruiken en tradities functioneren binnen een collectieve gemeenschap zoals de Marokkaanse, en hoe deze op bepaalde momenten in conflict komen wanneer ze worden geïntroduceerd in een liberale cultuur die in de Randstad sterker aanwezig is dan in andere gebieden in Nederland.

Het hoofdpersonage Karim en zijn moeder (Fatima) begrijpen elkaar niet, maar vragen wel begrip voor elkaars situatie. Paradoxaal genoeg zorgt dit juist voor het gevoel dat men zich niet begrepen en gezien voelt. Tegelijkertijd voelt de regisseur haarscherp aan dat de oplossing juist in dit begrip ligt en weet hij dit gedurende de film feilloos te benoemen door middel van een serie flashbacks en gedeelde momenten. Deze flashbacks worden door de gezinsleden onderling gedeeld, waardoor ze gedwongen worden de situatie vanuit het perspectief van de ander te aanschouwen en te herbeleven.

Door deze gedeelde inzichten verandert El Houb van een emotioneel zwaarmoedig naar een hoopvol verhaal, waarbij pijnlijke emoties een passende uitlaatklep krijgen. Dit wordt versterkt door het onderliggende thema dat schuilgaat in de titel zelf. Uiteindelijk is het de liefde (El Houb) die doorslaggevend is in het creëren van verbinding en toenadering tot de ander.

De makers hebben een verhaal op film vastgelegd dat binnen de eigen cultuur niet vaak in de openheid wordt besproken, en voor de verandering wordt verteld vanuit het perspectief van de mensen om wie het gaat, in plaats van door de ogen van buitenstaanders die het vaak slechts vanuit de actualiteiten meekrijgen. De regisseur heeft de noodzaak hiervan ingezien en heeft het mogelijk gemaakt om dit keer het verhaal anders te vertellen. Hij heeft dit weten over te brengen in een verhaal dat volledig tot zijn recht komt vanuit het perspectief van de groep. Het taboe rond het onderwerp ligt, zo heeft de regisseur correct geanalyseerd, voornamelijk binnen de gemeenschap.

Een uiterst ingrijpend verhaal dat de pijn van migratie, integratie, sociale klassen, vrouwenemancipatie, homoseksualiteit en uiteindelijk de liefde in zijn meest pure vorm bespreekbaar maakt. De film toont aan ieder publiek, dapper genoeg om het aan te zien, wat (homo)seksualiteit in essentie is: een liefdesverhaal.

### Trailer: EL Houb (2022)

{% include embed/youtube.html id='6PjmeqJasMs' %}